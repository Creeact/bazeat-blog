---
title: Møt Elias Moe - Matprodusent
featuredimg: /uploads/elias moe.jpeg
date: 2019-08-04T10:22:35.655Z
---
**Navn**: Elias Moe\
**Bosted**: Ørsta\
**Navn på bedrift**: Volda Elektriske Mylne AS\
**Fartstid som matprodusent**: 31 år\
**Produkter**: Ulike typer tradisjonsmel og nye melvarianter av havre, rug, bygg, spelt og hvete

**Hvorfor ble du en lokalmatprodusent?**\
Jeg ble lokalmatprodusent ved en tilfeldighet. Gjennom jobben i Felleskjøpet fikk jeg muligheten til å kjøpe Mylna i 2001. Mølla er fra 1930-tallet, så utstyret var gammelt, men jeg syntes dette var spennende og jeg så mulighetene. Det var vel en porsjon galskap, idealisme og kampvilje som gjorde at jeg kjøpte mølla, må Elias innrømme.



**Hva er det kjekkeste med å være lokalmatprodusent?**\
Jobben er utfordrende og lærerik. Det er kjekt å vise besøkende anlegget som er den eneste bygdemølla i Norge som drives kommersielt i dag. Elias organiserer omvisning til grupper, og understreker at det er ekstra kjekt når ungdommen kommer for å se og lære om hvordan korn blir malt på gammelt vis. Utvikling av produkter basert på nye lokale råvarer er spennende. I det siste har det vært arbeidet med nye produkter basert på seljeblad og chaga.



**Hva er den største utfordringen for deg som lokalmatprodusent?**\
Å anskaffe gode råvarer. Dette har vært et problem, spesielt de siste årene. Mangel på råvarer gjør at leveranser svikter, som kan føre til at enkelte kunder faller fra.



**Hvorfor er det viktig å produsere lokalmat?**\
For å kunne utnytte og utvikle norske råvarer. Det er også viktig for å holde på, og vedlikeholde tradisjoner og kunnskap. Produksjon av lokalmat er også viktig for å skape arbeidsplasser på bygdene.



**Hva er det som gjør ditt produkt unikt?**\
Produktene er produsert på et unikt utstyr, samt at det benyttes råvarer av høy kvalitet (de meste økologisk).



**Hva er din lokalmatfavoritt?**\
Grøt laget av urhavre/svarthavre tilsatt honning og meierismør. En unik og god smak når svarthavren er tørka på platetørke (Svarthavre ble dyrket på Vestlandet og i Nord-Norge gjennom mange hundre år).
