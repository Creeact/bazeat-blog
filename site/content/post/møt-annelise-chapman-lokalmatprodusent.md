---
title: Møt Annelise Chapman
featuredimg: /uploads/bilde+gode+greier.jpg
date: 2019-06-10T09:50:08.438Z
---
**Namn: **Annelise (Lise) Chapman\
**Bur:** Remøya, Herøy\
**Namn på bedrift:** TANGO Seaweed\
**Fartstid som produsent: **Plus/minus 1 år\
**Produkt:** Tang og tare og ingrediens- snacks- produkt laget av tare; på sikt alt fra pesto til sjokolade, krydder, salterstatning av tang og tare

\
**Kvifor vart du lokalmatprodusent?**\
Eg brenn for livet i havet og har som havforskar jobba med tang og tare i kyst-økosystem over lang tid. Dei siste åra som forskar i Møreforsking jobba eg mykje med taredyrking som ny næring i Norge. Då bestemte eg meg for å bli  tarebonde.

Potensialet for matproduksjon frå tang er enormt – også i ein industriell skala, likevel er eg oppteken av å begynne i det små. Å hauste direkte frå havet utanfor døra vår er eit utruleg privilegium, og eg synest det er veldig spanande å lære om ein ny type mat, som er sunn, berekraftig og klimavenleg og ikkje minst GODT, dette vil eg dele med andre.



**Kva er det kjekkaste med å vere lokalmatprodusent?**\
Å vere tett på alt frå råstoffet, kvar det kjem frå og opphavet til det, samt prosessar og kundane. Det å ha kort veg frå produksjon til marknad og byggje personlege relasjonar betyr mykje.



**Kva er den største utfordringa for deg som lokalmatprodusent?**\
Tang- og tareproduksjon er heilt nytt i den vestlege verda. Der er mykje vi ikkje veit og kan når det gjeld produksjon og prosessering, men kanskje enda viktigare: folk er veldig skeptiske til å ete grønsaker frå havet. Vi har ein jobb med å overtyde folk til å prøve – dei aller fleste er både overraska og positive når dei ein gong har smakt produkta våre. Men sjølvsagt, det er framleis ein lang veg fram til at tang og tare blir ein vanleg del av maten vår.



**Kvifor er det viktig å produsere lokalmat?**\
Det å ete er noko av det mest grunnleggjande vi gjer. Å vite kvar maten vår kjem frå er første steget for å kunne passe på og påverke at den er produsert på ein berekraftig måte og har høg kvalitet. Som forbrukar vil eg gjerne ha meir lokalmat – det å være produsent sjølv er mitt bidrag til det.



**Kva er det som gjer ditt produkt unikt?**\
Alt!

Nei da – men vi er fortsatt få tareprodusenter i Norge i dag, så det å produsere havgrønsaker er fortsatt ganske eksotisk i seg selv.

Dagens tareproduksjon hos oss er prega av ein læreprosess, der vi sjølv gjer alt frå botnen av – innsamling av morplantar, produksjon i dyrkingsanlegg, tørking og bearbeiding av råstoff og foredling av produkt. Vi kan tare, og brenn for det vi gjer!



**Kva er din lokalmatfavoritt?**\
Eg er veldig glad i økologiske grønnsaker og alltid på jakt etter godt brød!
