---
title: Møt Lisa Mari Breivik
featuredimg: /uploads/blog3.png
date: 2019-06-10T10:44:52.717Z
---
**Namn**: Lisa Mari Breivik Anderson\
**Bur**: Gjerdsbakkane på Dimnøya i Ulstein kommune\
**Namn på bedrift**: Gode Greier\
**Fartstid som produsent**: Sidan 2003 (16 år)\
**Produkt**: Sylte, gelé, bærsaus, bærprodukt\
\
\
**Kvifor vart du lokalmatprodusent?**\
Eg har alltid vore veldig glad i heimelaga mat, då eg har vakse opp med foreldre og besteforeldre som laga veldig mykje, og dyrka veldig mykje, særlig bær. Pappa er birøktar, og han planta bær på garden midt på 90-talet, og det var etter det eg begynte å foredle råvarene, i staden for å selje bær direkte til kundar i bærsesongen. Det starta i det små, som ein hobby, men har vorte utvida litt og litt, og i august 2017 starta eg fulltid som lokalmatprodusent. \
\
\
**Kva er det kjekkaste med å vere lokalmatprodusent?**\
Det kjekkaste med å vere lokalmatprodusent er at eg får nytte (og utnytte) det som veks i vårt nærområde og kan dyrkast i vårt klima. For oss er det svært viktig å kunne ta vare på ressursane vi finn i naturen, og det er viktig med kortreist mat for å ta vare på miljøet. Det er også fantastisk å kunne lage så smaksrike og gode produkt, proppfulle av vitaminar. \
\
\
**Kva er den største utfordringa?**\
For oss har den største utfordringa faktisk vore å ha nok råvarer for å dekke etterspørselen heile året, frå bærsesong til bærsesong. Litt av konseptet vårt er at (så godt som) alle råvarer vi brukar i produksjonen skal vere sjølvdyrka og sjølvplukka. Dette gjer at om det går tomt for bringebær i mars må vi vente til neste bærsesong for å få fyllt opp med råvarer. Men på ein måte er dette litt bra, fordi vi gjer alle bevisst på at der er sesongar for norske råvarer, og at det ikkje er naturlig å finne friske jordbær i butikkane i desember. Ei anna utfordring er sjølvsagt å få selje nok til å kunne leve av det, men eg håper på sikt at det skal vere mulig.\
\
\
**Kvifor er det viktig å produsere lokalmat?**\
Det er viktig å dyrke og produsere mat der folk bur, slik at ein er sjølvforsynt over heile verda. Vi kan ikkje basere oss på import i framtida, det er viktig å klare seg sjølve, også i tilfelle matmangel og kriser. Klimautfordringar gjer det også viktig å kunne utnytte dei dyrkingsareala ein har. Vi tek også betre vare på miljøet, fordi ein ikkje må transportere maten lang veg, og ein ser større regionale forskjellar, spesialitetar frå ulike område. Det er spennande for forbrukar å sjå at ein får ulik mat ulike stader. For turisme er det bra, fleire og fleire set pris på dei lokale spesialitetane som fins. For meg er det også viktig å inspirere andre til å lage eigen mat av eigen bær, for eksempel er det veldig enkelt å lage ripsgelé og bringebærsylte, kanskje enklare enn mange trur.\
\
\
**Kva er det som gjer dine produkt unikt?**\
Det mest unike er vel at vi dyrkar alle råvarene sjølve. Dyrking, plukking, produksjon og pakkin (og ein god del av salet) skjer på same stad. Elles er produkta laga etter gamle oppskrifter, som gjer at vi tek vare på gamle tradisjonar, samtidig som at vi utviklar nye, spennande produkt, som for eksempel hylleblomstmarmelade, og på same tid ser produkta fine og moderne ut, med innbydande innpakning. \
\
\
**Kva er din lokalmatfavoritt?**\
Vanskelig spørsmål, fordi så mykje er godt, men eg er veldig glad i ulike ostar med god gelé eller marmelade til, helst på rykande fersk handverksbakst. Og bringebærsaft. Og småskala (økologiske) grønnsaker og frukt er så mykje betre enn mykje av det ein finn i butikkane, så alle bør prøve det!
