---
title: Mat frå månen?
featuredimg: uploads/blog2.png
date: 2018-09-08T00:00:00+02:00
---
I meir enn 50 år har rasjonalisering og industrialisering i matproduksjonen ført til at vi mistar kontakta med menneska som produserer maten. Mykje av maten er industriprodukt  frå internasjonale konsern som vi ikkje veit noko om. Industrimaten vert  ofte sett saman av bindemiddel smakar, fargar og akkurat nok av det opphavlege, slik at produktet kan seljast som mat. Denne miksen  av syntetisk og ekte mat gjer at dei fleste av oss treng oppslagsverk for å skjøne kva som er i maten. Set vi det på spissen, kan vi seie at den kunstige maten vår like godt kunne vore laga på månen. Om ikkje anna, so vert avstanden til produsenten opplevd som ei månereise vekk frå kunden.

Heldigvis er vi i ferd med å snu. Norske forbrukarar vil vite kvar maten kjem frå. Vi vil ha ekte og ærleg mat. Med utvikling av nettplattforma Bazeat  vil gründerane Tor Kristian Stevik, Ali Vindenes Fetouni og Børre Waagan gjere det enkelt for kunden å kome i kontakt med produsenten. Med ny og smart teknologi skal Bazeat  bidra til at du lett får vite kvar maten kjem frå, kven som har laga den, kva som er i den og korleis du får maten heim til deg. Bazeat vil gjerne ha deg med på laget. Bruk knappen/linken [kontakt](https://bazeat.no/contactus) og send oss ei melding om du vil vere med som produsent, som kjøpar, om du har eit spørsmål eller vil meine noko om det vi gjer.

STEM PÅ NORSK MAT

[Familien til Lene og Øyvind Havåg på Søre Sunnmøre](http://www.norgesmatfat.no), levde på norsk mat i eit år frå 1. november 2016. Gjennom eit år har Lene og Øyvind sett fokus på det ansvaret vi alle har for berekraftig kosthald med ærleg mat, reine og kortreiste råvarer som følgjer sesongane.

I mars 2017 vart familien frå Sunnmøre tildelt Bondevettprisen frå Norges Bondelag. Ei av utfordringane dei fekk dette året var å sikre at maten dei kjøpte var norsk. Ofte vert mat med utanlandske ingrediensar marknadsført som norsk. Vi trur ikkje at Lene og Øyvind har noko imot utanlandsk mat, men poenget i denne samanheng er at når ein kjøper noko som seiast å vere norsk, so skal det vere norsk.  

I oppsummeringa som Lene Havåg skreiv på bloggen sin den siste månaden av året med norsk mat oppmoda ho andre til å vere med å ta eit ansvar. Ho skriv vidare at politikarar kan legge føringar og legge til rette for norsk- matproduksjon og landbruk. Lene skriv at vala vi tek i kvardagen betyr noko for andre sitt levebrød og at ved å ete norske produkt er vi med å gje ei stemme til norsk matproduksjon.
