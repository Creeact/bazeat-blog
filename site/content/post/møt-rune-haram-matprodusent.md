---
title: Møt Rune Haram - Matprodusent
featuredimg: /uploads/rune haram_blog.jpg
date: 2019-06-19T06:44:46.572Z
---
**Namn**: Rune Haram\
**Bustad**: Bygda Haram på Haramsøy i Haram kommune\
**Namn på bedrift**: Sunnmørsmat AS og Sørengarden\
**Fartstid som produsent**: 8 – 10 år\
**Produkt**: Sunnmørsegg og Grasfôra kjøt frå Sakteveksande Ukse



**Kvifor blei du ein lokalmatprodusent?**\
Delvis tilfeldig og delvis på grunn av nysgjerrigheit. Eg har ein bakgrunn både som seljar og tillitsvalgt i landbruksorganisasjonane og lærte mykje om både salg og marknad gjennom mange år. Når det gjeld Grasfôra kjøt frå Sakteveksande Ukse så var det nysgjerrigheita som slo til. Eg syntest det gjekk litt hardt for seg med 12 – 15 uksar i fjøsen og kastrerte fire uksar. Dyra vart då mykje rolegare og eg kunne ha dei ut på beite. Etter ein sommar med desse dyra på eit beite i nærleiken av tunet så syntest eg det var så fantastiske dyr at eg ville kutte ut framfôring av ukastrerte uksar. Tilfeldigvis las eg noko om forskning som synte at dette gav eit langt mørare kjøt og eg var i gang. Historia er lang med samarbeid med Kokkenes Mesterlaug og forsknings/utviklingsprosjekt saman med mellom anna Nofima Mat AS. Når det gjeld Sunnmørsegg var det meir at eg såg ei marknadsmoglegheit i å tilby egg av høg kvalitet med supergul plomme frå gardar som forbrukaren kjenner til.



**Kva er den største utfordringa for deg som lokalmatprodusent?**\
Det å få logistikken til å fungere optimalt er det mest utfordrande synest eg. Det å alltid ha kontroll på at alle varer vert sendt når dei skal, kjem fram til distribusjonspunkta når dei skal og ikkje minst at dei kjem fram til alle butikkane når dei skal. I all hovudsak går det veldig fint, men det krev at ein fyl opp heile tida.



**Kva er det kjekkaste med å vere lokalmatprodusent?** \
Det kjekkaste med å vere lokalmatprodusent er å treffe så utruleg mange positive, entusiastiske og begeistra folk. Dette gjeld i alle ledd i kjeda, men særskilt er det fantastisk med alle begeistra forbrukarar.



**Kvifor er det viktig å produsere lokalmat?**\
Eg trur det er viktig å produsere og selge lokalmat fordi det gir meg som bonde forbrukerkontakt. Gjennom denne forbrukerkontakten får eg heile tida tilbakemeldingar som gjer at eg kan forbedre meg. Samstundes får forbrukaren kjennskap og kunnskap om matproduksjonen og landbruket, noko eg meiner er veldig positivt.



**Kva er det som gjer produktet ditt unikt?**\
Det som gjer våre produkt unike er først og fremst det grundige arbeidet som er gjort for å sikre ein høg kvalitet før lansering i marknaden. Eg er veldig oppteken av at forbrukaren må oppleve at lokalmaten òg gir ein ekstra god matopplevelse. Difor er eg særdeles oppteken av kvalitetsarbeidet



**Kva er din lokalmatfavoritt?**\
Det må verte ein skikkeleg biff, helst entrecotè eller dragebiff, av Grasfôra Sakteveksande Ukse med steikte potetbåtar, soppstuing og asparges, og gjerne med ein god saus til….…mmmmmmmmm!!!!
