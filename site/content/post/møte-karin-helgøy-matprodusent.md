---
title: Møte Karin Helgøy - Matprodusent
featuredimg: /uploads/karin.jpg
date: 2019-06-19T08:56:30.153Z
---
**Namn**: Karin Helgøy\
**Bustad**: Fiskå\
**Namn på bedrift**: Helgøy Gartneri\
**Fartstid som produsent**: Nesten 33 år\
**Produkt**: Tomatar, agurk, morellar

 

**Kvifor blei du ein lokalmatprodusent?**\
Eg er utdanna førskulelærar, men endra yrke etter at eg gifta meg med ein gartnar. Eg likar gartnaryrket fordi det er interessant, og utfordrande. Planteproduksjon er kunnskapsintensivt og arbeidskrevjande, og det er noko eg set pris på. Å vere gartnar er eit triveleg yrke. I drivhuset er det stilt og fredeleg, gode lukter og fine fargar.



**Kva er den største utfordringa for deg som lokalmatprodusent?**\
Den største utfordringa er marknadstilgang, og at det er økonomisk lite føreseieleg på grunn av varierande prisar, og usikkerheit i produksjonen. Vi treng tilgang til ein større marknad enn det vi har i dag. Sjølv om vi har produksjon i drivhus er veret viktig for resultatet. Tomat har den største marknadsutfordringa. Vi har starta opp morelleproduksjon i drivhus, og vi er veldig spente på korleis marknaden tek imot produktet.



**Kva er det kjekkaste med å vere lokalmatprodusent? **\
Det aller kjekkaste er å ha fornøgde kundar og at det er stor interesse for produkta. Det er ei god kjensle å vete at ein produserer rein, og sunn mat. Eg likar også å vere min eigen sjef, då kan eg legge opp dagen som eg vil.



**Kvifor er det viktig å produsere lokalmat?**\
Lokalprodusert frukt og grønt er viktig fordi kunden får betre kvalitet og ei unik smaksoppleving fordi produktet er ultraferskt. Ei anna viktig side ved lokalmat er mindre behov for transport, og bruk av lager. Vi tilbyr kundane i nærområdet vårt dagsferske tomatar, og agurk. 



**Kva er det som gjer produktet ditt unikt?**\
Produkta våre er heilt reine - tomatane og agurken blir dyrka utan bruk av kjemiske sprøytemiddel.  Blir vi plaga med skadeinsekt på plantane, kan vi kjempe mot desse ved hjelp av andre insekt.



**Kva er din lokalmatfavoritt?**\
Eg elskar perletomatane våre. I sesongen kan eg ikkje få ein betre start på dagen enn å ete meg mett på morellar. Til dessert er favoritten bringebær frå Rovde (Tynnaknuten) med vaniljesaus og is.
