---
title: Møt Jannicke Tafjord - Matprodusent
featuredimg: /uploads/jannicke.jpg
date: 2019-06-23T14:20:01.757Z
---
**Namn**: Jannicke Tafjord\
**Bur**: Eidsdal i Norddal kommune\
**Namn på bedrift: Ytste-Kilsti Gard**\
**Fartstid som produsent**: Omkring 20 år til saman, som kokk og lokalmatprodusent.\
**Produkt**: Hovudproduksjonen vår er mjølk, kjøtprodukt og skinn frå geit. I tillegg driv vi også med vestnorsk fjordfe og utgangargris.



**Kvifor vart du lokalmatprodusent?**\
Som utdanna kokk er eg veldig oppteken av kva eg et, og det trur eg det er fleire som er. Det å ta vare på det som finst på garden, og å vere sjølvberga har mykje å seie. Og så har eg så lyst til å vise folket at geit og kje er fantastisk mat.



**Kva er det kjekkaste med å vere lokalmatprodusent?**\
Det må vere gleda av å skape verdiar av ressursane vi har på garden og få dele alt  med fornøgde kundar.

 

**Kva er den største utfordringa?**\
Den største utfordringa som lokalmatprodusent er nok å sikre eit jamnare sal av produkta gjennom året og samstundes få produkta ut til kundane. 

 

**Kvifor er det viktig å produsere lokalmat?**\
Når vi produserer maten her på garden gjer det at vi sikrar framtida for garden fordi vi sjølve, og lokalsamfunnet sit att med meir av verdiskapinga vi har skapt gjennom arbeidet vårt.

 

**Kva er det som gjer dine produkt unike?**\
Det er å få bruke dei råvarene eg har tilgjengeleg. Om det er å plukke urter ute i naturen eller bruke ekstra mykje tid på dei dyra som skal bli til mat. Dyra mine har fri tilgang på fjellbeite frå slutten av mai til september/oktober. Dette er med å sette smak på kjøtet og vi får eit vakkert naturlandskap.



**Kva er din lokalmatfavoritt?**\
Eg er veldig glad i ost og gele, som i syltetøy. Bringebærsaft frå Olagarden og eplesaft frå Jordbærstova er også nydelig. Og ikkje minst godt lokalt øl.
